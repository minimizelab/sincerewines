---
title: Weingut Hirsch
slug: /producenter/hirsch
short: Johannes Hirsch är en egensinnig vinmakare. Det har lönat sig. 2011 blev han utnämnd till Årets vinmakare i Österrike av det ansedda vinmagasinet Falstaff. 2016 Heiligenstein Riesling rankades som ett av de tio bästa vinerna alla kategorier i Österrike av James Suckling med 97 av 100 poäng.
grapes: Grüner Veltliner, Riesling
introImage: '../images/Intro_Hirsch.png'
order: 1
images:
  - '../images/Atmos_1_Hirsch.png'
  - '../images/Atmos_2_Hirsch.jpg'
  - '../images/Atmos_3_Hirsch.png'
---

**Johannes Hirsch är en egensinnig vinmakare, det skriver han till och med själv på sina vinetiketter. Lika egensinnig som en hjort (”Hirsch”) har han och hans familj utvecklat och förfinat sin verksamhet till att numera tillhöra en av de främsta vitvinsproducenter i Österrike.**

Egensinnigheten har visat sig i att han tidigt valde att fokusera på två druvor som han tyckte passar bäst för vinodling i det lokala Kamptal-området – Grüner Veltliner och Riesling. På senare år har Kamptal även blivit ett enligt lag erkänt kvalitetsvinområde för dessa ursprungstypiska druvsorter genom en s.k. DAC-beteckning.

Johannes valde även skruvkork framför naturkork till alla sina viner långt innan det var ett allmänt vedertaget och accepterat sätt att försluta viner på. Ett tydligt bevis på att egensinnigheten har givit resultat är att han 2011 blev utnämnd till ”Årets vinmakare” i Österrike av det erkända vinmagasinet Falstaff.

Familjen Hirsch har haft mindre vinodlingar i Kamptal i generationer. Sedan 1995 är Johannes huvudansvarig för verksamheten, men han betonar betydelsen av det familjedrivna projektet som innebär stort engagemang från både sin fru Sandra och sin far och mor.

Johannes började som fjortonårig sin utbildning till vinmakare i en skola i Österrike. Efter en femårig utbildning reste Johannes 1991 under en intensiv ettårsperiod runt till olika vingårdar i världen för att få arbetserfarenhet. Han praktiserade både i Nya Zealand på Rippon Vineyards, i Australien på Penfolds i Barossa Valley och även i Sonoma i Kalifornien. Praktiken gav Johannes mycket kunskap om hur modernt vinmakeri går till som han tog med sig i bagaget hem.

För Johannes utgör arbetet i vingården grunden för att skapa kvalitetsviner. Friska druvor är absolut nödvändigt för att skapa balans och elegans i vinerna. Vid millennieskiftet beslutade Hirsch att sluta odla de populära röda druvsorterna som var vanliga i området och fokusera på vita viner som han ansåg passade bäst för den specifika odlingsmarken. Resultatet blev ett starkt fokus på Grüner Veltliner och Riesling som också blev de enda druvsorterna som sedan dess odlades på Hirschs marker i Kamptal. Hirsch har sedermera fått ett tydligt gensvar från de österrikiska vinlagstiftarna. Både Grüner Veltliner och Riesling är nu sedan länge klassificerade som ursprungstypiska kvalitetsviner från Kamptal med beteckningen DAC, Districtus Austriae Controllea.

2002 tog han det då kontroversiella beslutet att börja använda skruvkork till alla sina viner, både gårdsvinerna och toppvinerna. Han hade tröttnat på korkdefekter i vinet och lutade sig mot sina erfarenheter från Nya Zeeland där vinerna kunde åldras väl med skruvkork. Vid den tiden tyckte många i vinbranschen att det var ett stilbrott och högst opassande att byta kork och det talades till och med om att bojkotta hans viner. Hirschs kvalitetsviner började ändå skeppas ut med skruvkork från och med årgången 2003. Idag säljs en betydande del av österrikiska vinerna med skruvkork, och kvalitetsvinerna med den karaktäristiska röd-vita banderollen på kapsylen.

Redan 2006 ställde Hirsch om till organisk odling och året därpå var Johannes en av grundarna till den biodynamiska organisationen Respekt BIODYN, som nu består av ett 20-tal österrikiska, tyska och italienska likasinnade vinodlare. 2013 började Hirsch använda en ny beskärningsmetod som ger friskare och mer långlivade vinstockar. 2015 byttes vinetiketterna ut för att få den nya etiketten att gå mer i samklang med det seriösa innehållet i flaskan.

Johannes vill skapa viner som har en uttalad finess och elegans som kombineras med en utpräglad mineralitet samt rund och rik fruktighet. Övergången till organisk odling sänkte mängden svaveltillsats samt gav en ökad känsla av krispighet i vinerna tack vare den lägre surhetsgraden i marken. Den runda fruktigheten åstadkommer han bl.a. genom jäsning utan temperaturkontroll och att vinet ligger en längre tid på jästfällningen jämfört med andra vinmakare från Kamptal.

Alla Hirschs viner från s.k. Erste Lagen (motsvarande ”Premier Crus”) har god lagringspotential under rätta lagringsförutsättningar. Johannes rekommenderar att Riesling-vinerna dricks antingen inom 2-3 år eller att man väntar tills de är 7 år gamla, då de kan sluta sig något mellan 5-7 år. Grüner Veltlinervinerna är ofta mer tillgängliga tidigare, men har också stor utvecklingspotential av lagring.

Idag utgör Hirschs vinodlingar totalt 31 hektar, däribland odlingar från de bästa lägena i området som Lamm, Gaisberg, Grub, Renner och det legendariska Heiligenstein. Hirschs Riesling från Ried Heiligenstein belönades med 97 poäng av österrikekännaren och vinskribenten James Suckling för årgången 2016 och samma höga poäng fick hans Riesling Ried Gaisberg från 2017. Redan 2011 korades Johannes till ”Årets vinmakare” av den österrikiska vinmagasinet Falstaff.
