---
title: Weingut Prieler
slug: /producenter/prieler
short: Prieler har fått stort genomslag som vinmakare och gör viner av hög kvalitet. 2018 blev han utnämnd till Årets Vinmakare av det ansedda vinmagasinet Falstaff. Han har fått ett flertal priser och utmärkelser på senare år.
grapes: Blaufränkisch, Pinot Blanc, Chardonnay
introImage: '../images/Intro_Prieler.jpeg'
order: 2
images:
  - '../images/Atmos_1_Prieler.jpeg'
  - '../images/Atmos_2_Prieler.jpg'
  - '../images/Atmos_3_Prieler.jpeg'
---

**Den röda druvan Blaufränkisch sitter i generna hos Burgenlands vinmakare i Leithaberg. Det är Georg Prieler övertygad om. Här känner man sedan lång tid tillbaka väl till druvans lynnighet och de krav som ställs på odlarna. Prieler odlar även framgångsrikt både Pinot Blanc och Chardonnay i området utöver några andra utvalda druvsorter och har fått ett flertal priser och utmärkelser.**

De flesta av Pinot Blanc-vinstockarna är över 60 år gamla och planterades av Georgs farfar. Ett fåtal av vinstockarna är till och med över 90 år gamla. Då planterade de av farfarsfar. Familjen Prieler från den lilla orten Schützen i Leithaberg har drivit sin egendom i flera generationer. 1972 valde Engelbrekt och Irmgard Prieler att lägga om inriktningen på deras jordbruksverksamhet till att enbart omfatta vinframställning. De utökade arealen och satsade hårt på att öka kvaliteten på vinerna. Barnen Silvia och Georg har varit involverade i skötseln av firman på senare år och idag är Georg Prieler huvudansvarig.

Odlingarna sköts organiskt sedan i början av 2000-talet. För Georg Prieler är det grundliga vingårdsarbetet med beskärning, gallring och naturlig bekämpning helt avgörande för den slutgiltiga kvaliteten på vinet. Han betonar vikten av att under skörden noggrant välja druvor som håller ner alkoholhalten i vinet och samtidigt tillförsäkra sig om att druvorna uppnått rätt mognad. För de viner som lagras på fat använder man både större och mindre österrikiska ekfat som ger en neutral fatkaraktär på vinerna.

Prielers vinodlingar på totalt 20 hektar finns främst i ett område som heter Schützen Stein som är en kullig plats mellan Schützen och sjön Neusiedlersee. Här finns 16 olika vingårdslägen som ger utrymme för en stor variation av druvor. I Prielers utbud av röda viner läggs ett stort fokus på den inhemska druvan Blaufränkisch. Blaufränkisch sitter helt enkelt i generna hos både Prieler och de övriga lokala vinmakarna.

Blaufränkisch anpassar sig till den jord och klimat den växer i och dess slutliga uttryck i vinglaset kan dessutom varieras genom beslut av vinmakaren, som exempelvis val av skördetid och lagringskärl. Prieler behandlar sina druvor med omsorg och skapar fantastiska viner med energi, renhet och höga syror. Georg Prieler gör dessutom utmärkta versioner av Merlot, Cabernet Sauvignon och Pinot Noir, om än i små volymer.

Med sina Pinot Blanc-viner skapar Prieler magi av en druva som vanligtvis inte får så mycket uppmärksamhet. Druvorna kommer från stockar som Georgs farfar och farfarsfar planterade för över 60-90 år sedan på Schützens kalkstenshaltiga jordar där Pinot Blanc trivs utomordentligt väl. Pinot Blanc-vinerna är unika och har stor lagringspotential. Vinerna kan med fördel kombineras med ett stort antal olika maträtter.

Det har bokstavligen regnat priser, utmärkelser och höga poäng över Prieler för sina viner. Den österrikiska gourmetguiden À la carte gav bl.a. 98 poäng till Prielers 2015 Blaufränkisch Ried Goldberg, 93 poäng till 2016 Chardonnay Sinner och 92 poäng till 2017 Pinot Blanc Ried Seeberg. Prieler har även hyllats för sitt rosévin av österrikiska sommelierer. Wine Enthusiast gav Prielers 2015 Blaufränkisch Johanneshöhe 93 poäng. Falstaff gav 92 poäng till både 2018 Pinot Blanc Ried Seeberg och 2018 Chardonnay Sinner i sin Burgunder Trophy 2019 och gav 94 poäng till 2017 Blaufränkisch DAC Leithaberg. Prieler utnämndes även till ”Årets vinmakare 2018” av Wirtshausführer, en vin- och värdshusguide i Österrike med lång tradition.
